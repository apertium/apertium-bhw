Inja yafawar fawar bebesuru ya wer.
Snonsnon ayedi so Demianus Baransano.
Yabeumur tahun samfur ri fik seser di wonem boi yarandak fawar bebesuru ine wer ma be o romawa ye befarkor ro Amerika iwa.
Ro sup bondi iwa yafarem farfyar ine be i.
Fawar ine rya dine.
Myos Byaki randak kaku iwamyase bye keret oser.
Keret byedi so Rumbyak
Rumu rum mgun sifur royo Msirn bo ya rum ine kawasa sya sibor siryur ro i.
Inja ras ya ido binsar ya snori iso Inggumiboi.
Inai byeskoya iya snori Binwani, iya snori Inandei, iya snori Inggumi kako.
Inai skoine skona snono ba.
Imboi roma snonkbor skoya Manwomri rokir byeskoi
Manwomri swari Insamsonai su rokir subeskoi skobeyo kyor.
Anenfi, Kumeseri, Andobai.
Roma skoine skosam rao skosrouo randipi.
Robarya skun i ma skobe skokun i boi foro ma skokikun i ba.
Roba rye roma beba ine Andoba iwano bedar byesu iya benir be Anenfi
Dobo, "rwa fa mamo binsar aniwa Inggumi ina bye ansiwa sikaben apyamo ido wun kero ma kokikun randip anine bo insape na kero mura be sko!"
Inja Anenf rya imbran ro binsar anya Inggumi rum byani bori.
Barya Inggumi ikofen inai byanskoya bo dobo, "Binwano mampano besyosyo i yas ya fa!"
Mura ido Binwani susae randi sumame.
Sumam ido romawa ani dado mumfes.
Inja surandum sukofen be snari binsar Inggumi bo suyobo, "Awine, snon diri".
Insar ani dobo, "Mukofen bo syun mumrum!"
Syun randum kyainus su ra mnai Insar Inggumi ifuken i bo dobe, "Sariso wun kaku ro dineni?"
Romawa ani dobo, "Insare inkuno randip ya ma iswa boi foro ma nkokikun i ba raryo yun anumker ine ma yobo yakyukn ma yun ra nkokkun randip iwa".
Do binsar ani ikofen i bo dobe, "Indo be fa wakyuk ro wepambok si!".
Barya bye anumker anya fa ikyukn ro wepamboksi rao ipauw rao isak mura ido dun bo iswa ra.
Rya skokun ben anya ido insar ani iwan ina bye anskoine ma skuser.
Skuser bo ikofen bo dobe, "Mgora mgomampano romawa skoiwa!".
skobe, "Yo!"
Do inai anskoi skora skomame romawa anskoya skobe kyor, inai anskoi skobe kyor.
Mura ido skokaber ma skobo, "Insare snon skoiwa skobe kyor."
Insar ani Inggumi dobo, "Besya ido mgosrouw sko!"
"Mgobe kyor, skobe kyor ja na mgobuk sko!"
Inja Anenf dun ben ker anya bo kyaber ra, dun ra roro binsar ani Inggumi inai bye an srori.
Ma binsar ani dobo, "Nari mgona ina ye skoine!"
"Boi mgora muma roba ido koro nyande ine kame!"
Romawa anskoya skobe, "Na ngoro diwa."
Mboi ina anskoine na skora ido, bai ina anskoi rasya ido romawa anskoya skobe skora skosam.
Andobai, Anenfi, Kumesersko.
Skofrar makei skoban sya.
Boi ina anskoine skora fa skek ra ryas u skokon royo roma anskoi mob skenef ro ya ido ina ya bepyum sui bembrai suya ido sumewer sukon ro yaro bemakekm ya kukro snon beyenef ro i ya snono bepyum be skonya iri.
Snon bembrai ya irya boi rob ido idar nja.
Syayan warwark rya sayan byedi nsun do yar ya rao myandumek.
Boi beba ansuine me baken subena nasyor je mob suyenef ro na nasyor.
Inja inai manggun ansui sukara bo suyobo da snon manggun ya da beyenef ro snon manggun sui beyenef ro yarya ansui.
Inja suwarpon yaro besnai ma besyor ansui.
Mboi bine bin bebabar anine rya fa kyon us o kyon do yaro snon manggun ani Anenf bye di.
Roma anskoya skosun mrum, inai anskoya skokon skomame.
Mura ido Inandei, Inggumiboi sukofen bo suyobo, "O mbo Binwan au ma nwapes ba bo".
"Snon manggun ya i buk yani."
Do Binwan dobe, "Mboi insandi mumewer mukon do yar ine ni kukro muyobo myandumek ri."
Inja mambekanaek anskoine skobuk inai anskoine ma skokaparo myos Byak ine.
Ma myos Byak ine snonggakuyo skokapar do i sya randak ya keret ya iso Rumbyak.
Keret ine ryo yu Manuren iwa Msirn bo i.
Ma roba boi sibarbor ma ssae be swan ma smam randako pimami.
Mura ido sano pimam anya ma simaker be sisye.
Inja sro bur rum anya rao awak sya semer.
Indo awak ansi beyenef ro rum y-an-si.
Inja sor i be Rumawak.
Do siya wer ma simaker ja sor si beyo Makmaker.
Bedawer sine sibur be sisye.
Sibur ma insape bebur da bebarek royo beyom mob bebe masnmasen na ma befur rum ro nansya ido sker be kereto Masnandifu.
Bebur da eberyar ro masosn ya fuar di sya sker beyo Masosendifu.
Do bebur pdef mura sya sibur ra sker be Wanma ri.
Ngukro bekerbe Wanma ine ido kyurpum o pimam i.
Ikofeno bebema be-y-obo dakan ya bo dobo, "W-an ma!"
Roba rariso ibur da kyer be Wanma ri.
Inja ebe Makmaker sine ban sibur sker be Makere.
Siya sibur fa roi no ma san ba mura ido san kandarek.
Sor si be Andarek fa sispur i.
Inja fawar ine iswara kaker mboi mob rya m pon imnai ro ya irya
Ma insape insama ido Byak koine kokfawiyo kokame ko ro iso mob oser.
Ko ro i mob oser boi barburo kobur be sisye ine, pimam ine byebeyan ma sinan sine simaker ja iso kobur be sisye mano korama insape kokar be sisye keret nane fa ni.
Inja fawar ine mob ryampon mpon imnai ro iri.
Ras ine ras Senen ras bebe samfur seser di kyor ro paik September tahun syaran di suru sesr di fyak oras bebe war arwo babo.
Fafyar ine yamarisen yafafyar i faro kpu mgun ayesuya Hannah ma Sastra Mofu suro sup bondi sup Enggeres.
Fafyar ine ryok radine: ras ya ido snon ri kyor skobe skoranda skora-swan.
Snon anskoine bena rawen ya bruri byor, boi benarem ya byemnore ma befara ya byebabara.
Ras anya dares ya iba kaku roba ido iba namsimba.
Inja ro fyoru skobores baime bena rawen anya kyoryae benaremi bo dobe, "naeko ras ine dares ya iba kaku nja komindi byemnoro ipok fa isnofu mnor byena baberi."
Inja bebemnor anine dakkoryae befara anine bo dobe, "naeko rasine dares ya iba kaku nja komindi imakero ipok fa isnau i baberi."
Ikofen faro yo bebe babara ani.
Inja bebe babara anine dakkoryae roba ido dobo dakfafirku bena rawen anine bo dobe, "naeko rasine dares ya iba kaku yo komindi ipok fa ryub u bruri baberi".
Ikofen fa roro bena rawen anine.
Inja ras anine dares ya iba kaku roba ido iba fafayaba.
Imbape snon anskoine skofarmgu monda.
Infama bebemnor anine fyarmgu ma ipok ba kwar.
Inja syewar nyan fa byuk i frous o roba ido byuk be anggaro naek b-y-ansuine.
Radine dobe, "naeko muyakmam munde kada randip ya iso beoresu beyanan roro yen andir irewani.
Yana sinapano kada nari yapami radine."
Inja ikofen bo isnof fasausau mnor b-y-annane.
Inja bebe bebyor anine daksewaru nyan wer
Dakkofen bo dobe, "naeko pam i rirya kada nari ayaiso besonu dur o ma yabuk i kundur i radine."
Inja dakkofen boi ryub u fasausau masen ken na ma byuk i ryub u bruri mob bebyori.
Inja bebe babara anine roba ido befara anine daksewar nyan wer.
Dobe, "naeko wakun dur rirya kada ayaiso nari besau bur byesya radine."
Inja ikofen bo isnau fasau-sauo baken b-y-anine roba ido isnau fasausau babara b-y-ansine.
Inja ras anya snonanskoine skokoryae manggun sko bo skombrifra.
Irya kwar fafyar mgun ro kpu mubedya insar Mofui ro Manuren Nyampun Kwaidi Biak Timur.
Imboi yamarisenu yadisen doya ri kyor fa yafarem be Hannah yo Sastra mu.
Doya skoya skorok radine.
Yafar farfyar Sanadi yo mbo inai byedya.
Byedya fa roro romawa ye befarkor ro sup bondi ro Amerika iwa ine.
Yaba ba ya ra o isof roro yaba myae yabe tahun samfur di fik sesr ri wonem ine yakain ro mnu ine Sabai.
Inja yara be mob o ba ma insape yakaber ma yabe yafawar fawar ine ba.
Inja yafawar i rarisne.
Ro mnu Saba iraine i.
Korbeno benir be Bakaka ya byarek royu nyan kwar u Saba Warwer siraine sedi.
Nyan ya snori Kinefni.
Korben ine fyair bin berande ido bebaraprapen ro yaf narewara bo bebur mumra si.
Fyair simbran rao sisyob ido inai binkbor anine dakuser ro ro yo snari suyakuser.
Inai binkbor ya snonsnon byedi Inggini.
Sumbran mra korben anine ikanou bruri ma syun roro yu inawen faru anya ma ikas fananjur ro i rao inawen in ani dun bo dadoi.
Dadoi rarbab i rya nda ro mnu irawa ido inawen fadu anya myarbak rya in anya diber i ma ikofen snari.
Inggini ikofen snari bo dobo, "Awin insanja kumbran ro diwamra me inawen faru ine myarbak bokn radine ba.
Imboi ine myarsyur ja.
Robaido kumampan ari.
Sumam mufrum ido korben ani i Bakaka i bekakas royo inawen faru anya dori.
Inja korben anya byak sbari ma dobo, "Mkun aya."
Inja suyun i randa byarek ro rum ani.
Skenef kayam ro rum anya boi korben anine denef so yu in ani Inggini bin Yomga ni.
Suna ro sim ya iyi.
Mboi srar b-y-ansuine sufawiba.
Kmari Sanadi yo ifawi ba.
Binsar ani sifawi ba.
Boi rob ido korben anine i-so snonisi ra ryo ro bin anya fmar byedi.
Rao rob ri fumo skoyane srar b-y-ansui ryari o sumarisen manggun ba.
Muraido sukofen kmari bo suyobo, "Kamamo insape kobe kan in bo nari."
Inja skokon skofawar ido korben anya ryower.
Byarek ro sim irumwa bo ryower mu-ndi ro skofawar i.
Inja ikofen Inggini bo dobo, "Snon bansui ri ya kmami sibe san in ido na wakofen be si bo srande s-bak airares."
Inja skorower us u korben anine ikofen be u in anine Inggini.
Irya nja meser skorande skobak airars na.
Skun mra skosu way mkun anya randa korben ani iki rarbab ikas ro do.
Bo subores kukr i randa skopap o Samidares.
Ido korben anya iyor ikofen fa skokob airars anna bo insape darekepen bo iki bruri rarbab i isu roro yu karui na bab na.
Isu randum i in ansya s-nas bo sisae randi skawkuw ma skobuk aryes na-sau.
Skopap Samidares rao imnai skora frum skopap u Sawarap.
Skonap i wer ma skosawn in ansya raryas sbarek ro way anya dori.
Boi bekanaek ansuya sumarisen manggun o korben ani byuk o bin subani Inggini irya ba.
Muraido suna wosi.
Suyobo fyor o iwai rarbab i darekepen airars na bo isyun roro rof na bab wara bab na iso kumun i.
Mboi suyun mgani.
Robarye sumin beba anya ikofeno kasun ya bo dobo wasusu be diyafa sa yakaruk i ro yubsi.
Barya ebe beba anya duf mgan anya myae byuk karuko bukor ya ido ikpar rande nyir be Nusasri bepupes iwa-r-pon.
Faduya wer rya wer fre snonsnon byedya isya boi yabefnder i.
Ido fadu ya iya wer ido rya wer fre isya wer boi snonsnon byedya yabefnder i.
Ido bekar murpur ya nyir be kaduki.
Bo bekar mura roro yo purai anya nyir be yo Kwomsimbriri.
Ro bepupes kaku ya babo ine ngor i be Saunek.
Do purai mgun barsa ya rya ryae byarek us o Wursam ro Adurki.
Muraido mnuk ansine siryur rao si bebekarui ma bekon roro yu Saba Warwer banda ma bepampam aniwa.
Komamfra kada bekain annara ya fa korben ine mnuk byesya siri.
A nja imnai ro dine.
HM: Suri yo Bapade a Rumbekwan i isoine.
Badu Rumbekwan i beyores ine boi kebetulan ryo Jayapura mumfe bo a ryower au boi dun alamat banya fa rya dobe bye fyas surat mufri fa sa mu ya a mufafyar be Inggris wer.
Ras epon ya rwo a Australia ido fyas surat ya faro au ro Australi.
Mbo skaran rwo Inggris ido ro ibe a fyas surato yo be au wer ja fyasas fyas alamat banya kwar mboi skaran nggoisne nggofafyar do yu kantor Dikbud anya barponi.
Inja wakrower suara byedya ari.
BR1: A inja kaset ine, kaset anine yawos radine boi a na yafarem surato langsun do Uncen Jayapura mufa fa sa wamarisen.
Ro wafur ro diyanna na fas kaber na ma surato ma sa ma yakmarisen bo yawasya na boi yor fa sa ma kamus kero ro wakofn anna bepesan ro Inggris anya e Australia anya bekirimo esero ro diwa ma.
E kamus Inggris Inggris o irya kwar.
Irya kwar.
HM: A inja kira-kira Pemilu mandobin ya Pemilu anya nja mbo mansei mgakbepilih besyani.
BR2: SBY i kukro inkobar aya fa yabe Ketua KPPS rya yabor yaberari.
HM: Kira-kira mop na nasasyar do yo a mob u sepilih ro naiwa ra ke?
BR2: Oh mob na nsae ba.
Sorido i mob nsae roroi.
HM: Aoo.. iwer ido.
Mbo mbo Sorido i mop na nasasyar ido ra rya ndo nari a ebemambanyo ro i mu ya na a Rumbewas i yo a Suri mu i ebemambanyo ro Sorido i masa ebe mufrur mamyai Sorido sya mob si ena mob yansi.
BR2: Rumbewas ima byesinan kwar ja yarir mufa be anak au ro diri.
Sup amber i ri.
HM: A inja kira-kira apa itu fawar no ndo yu Supiori Utara riwa fa se kakrower ke indo.
BR1: Be Pa Guru yo Mansoben.
A mgo ro dipur wu ni na mgonan fafaya in ya baberi.
In bero bonde bonda.
YM: Aroba in no ba.
Ine fafisu ine byebrin ba rya.
In no sibor kukro roba bo insape mboi na kosewar indo.
YR: A bo in sya sibor do Supiori besyabo.
YM: Imbo i ikofn ya bae.
In sibor besya bo wobo in no sro Supiori Utara ba ri.
YM: Aroba in sya boi mbo na kosewar fafisu ine byewam rya.
YR: Roba ido ero bande si.
YM: A ero bonde sya me sifan diso ma eroba ido na oroba.
HM: Ah Bapa Awom i ebe ebeyakbepesano pesanan ine mufri be au ndi.
Romawa anya dobe a kawos fa yafarem ra ryower do diriwa nja.
BA: Mmm
HM: Mbo mbo wakawos be Mandender fa ryower.
BA: Mmm nja ro sai ebesyani.
HM: Wawos u ro sai e be wawos ro mandobin ya Pemilu ya imnis barya betrima ba bo wobe
BA: Mbo Pemilu ya ma imbo imnis kwar.
HM: Oso na ebe presiden ya ke atau Jawa rirya ke?
BA: Imbo komindi ri ebe presiden ya ba bo.
Mbo mentri sya ma musti suru yo suyakkain.
Fa suyakkofen badir bar ya kobedi.
Insama ido suyakawos pyumo OTSUS ya fa imbran pyum bo snap-snap knik.
YM: Sifrows kondi.
Sifrows ko wer di.
BA: Insama ido dawospyum rya.
Roma ine sro diriwa kwar ja harus sakbeatur mob na fa napyan.
YR: Wai ine imbran kwar ja.
HM: E.. Boseren.
BA: Yawos fa ikwan ba boi mob isof roro i.
HM: E insande eyawos ine ido a Bapa Awomi.
Mandender.
Nggukro a Ambroben ebarkepen lapangan terban ansi.
Subeyawos sui.
Bepancing keadaan ya fa wobo wobo wafawi Simon ima mop byedya mandobin ya ryandi ryo yu Inggris bar be skaran o dakawos.
Smn: Wawos ba bo.
Bapa byekirim be yo anak Suri i
HM: Skaran nggokain nggofawar do kantor Dikbud anya barpondi boi e ine nggawos kukro ragam nabesisye rya a Utara ri skaran ebeyakawos i.
Ne mob sai kwain do nani?
YI: Nusi.
HM: Ine ido Utara rirya boi kyain do Nusi kyain fanam u bapade Mansamyar ero Wundi nani.
Yoram i.
Skoi bero myos skoya.
Skobeprenta Padaido.
Nja kira-kira keadaan mgoro a Padaido ya ryairyo?
HM: Mgosan bom bo mgomnai kwar?
YI: A sudah pinda ke Biak Utara.
Smn: Wawos kaku.
YI: A ya nja baik nja keadaano bero Nusi a ipyum ibye dan sementara ine kofasos o ro tanggal satu Oktober.
Jadi kesibukan-kesibukan roro keluarga nja untuk menunjang kehidupan atau kenem kobena ro barpon ine dan sementara pemilihan umum ine a byeingatkan ko karena SBY dengan a Kala Yusuf byejadi a pemimpin.
Rarirya a yakofen insama ido a romawa byepintar nsa mkakbe dun sup kobanine byemaju be barpon.
Terima kasih.
HM: Bapade insande ibe dakawos be baro Swandiwe rya dakors bo byecampur Samber sya nja dawos be Samber rya dawos fa wakrower.
YPM: A yakawos royo bape……
HM: Wawos wos ero Samber.
YPM: Pemilu ine imnai kwar ja e mgakbebantu fa era be marisn ine marisn beba komarisn ine arus u kobe kosmai i.
Yawos royo ba boi irya kwar.
Trima kasih.
HM: E anak Suri e skaran yors us u bapade Mampioperi be ibe dakawos fa samaido wakrower o ragam u Samber skobanya nja a nuyores ro yu pelabuhan.
Ibe dakawos fa wakrower ja skaran u yabuk kesempatan be i fa dakawose.
Ndo bapade wakawose.
EM: Yo terima kasih wer be naek au mufa.
Yakofen badir manggunaya snonsnon ayedya Eskol Mampioper.
Yabelahir ro Samber i.
Skaran jam ine yors us kmami bo nuyors nufafyar do yu pelabuhan u ero Biak kobanine.
Mboi yamarisnu yakbuk u titipan mggun o be naek au mufndi fa byejadi swarapepen.
Isoine insanja naek bepon ansine sbaryas na kwar boi ine yakbetamba monda.
HM: Inja Hannah kmamo a..
Insandya Bapade Mampioper u a dawos ekaku na boi ine nido dobe e dakfur o ai sobe mop ke ro efur fa kamambrif ke ro boi mop ine rupanya rya ker u a mob mgobanya ke.
Sbob ko fa kobe suru rya.
Irian Jaya bagian Baratu mungkin mop bero mgoro ri ndiri.
Inja na rwower monda ro mobu snonggaku ine ro bero swan mgoya ke ero sup sya ke insape na korowerpanu insei u a efur mop ine ni.
EM: A inja anaku ai Bapade byetitipu mop ine fa byehibur mgun au ro andi ri ya boi mob ine byeasal do yu Papua Baratu ai Papua Barat.
Nja mop ine rya muma ro ai bon Arfak kero riwa mumra rya.
Fak bar bero ai Warmare i beyado mumra ya boi duno manggokor di suru.
Duf iya ra bar ya iya ra bar ya bo dadomra imbran ma byelewat ro binamber ya rum ya rawr byedya rya binamber anya ifukn bo dobe "Bapa ayam berapa?"
Maksud byedya ifukn u manggokor ansine kira-kira esero harga byedi.
Nja snonggaku babar anine ifawi ba rya pyambar fa myam inamber ani mbo dobe "Ayam dua."
Ikofn u ayam dua.
Inja binamber anya ifrar randum fyanam ra ma ifukn bo dobe "Kira-kira ayam satu ekor berapa?"
Mura mansar anya dobe "Satu ekor tiga puluh lima ribu."
Mura binamber anya fyafko bo dobe "Boo terlalu mahal sampe"
"Coba kaseh turun kah?"
Mura awak anya ryir manggokor ansuya rarbab suyors ra ma dobe sa sudah kaseh turun.
Inja mop ya mob rya isof ro irya kwar boi terima kasih nabor mufa be….
HM: Ya inja mop anine maksud ya a Fak mgobansi.
Iya bebob ya nja ryir si rarbab.
Ryir u manggokor nansya suyors ra ma insape dobe "Ibu sa sudah kaseh turun"
A inja ibu dobe da dobe byekasih turun ja barangkali byekurangi harga ya padahal byekasih turun fa manggokor ansuya suyors boi harga ya ma byetetap tiga puluh lima ribu ro a manggokor eser.
Inja a mobo mop ine mob rya iri.
Ro fandu mnu bero swan andir ro myos Byaki bar wamurem na mnu ri suru sufanam yaye.
Mnu Saba ma Warwer.
Ro fandu keret bekenem ro mnu suine na iya snori keret Yomga.
Insar bero keret inenya ikenem kukru kpu byeskoya skobe kyor.
Inai bin oser ma romawa snon ri suru.
Imbesrar anskoine kpu skobanine iso befaduru sko ro skoba ba ya ra isof skobai.
Snar sinan skobesuya sumar fyoro kwar.
Insar kpu skobanine i-swar sko ma imor byekandera pdef sko ro kankenem skobena.
Ras ras ryande dun robean ro yaf byedya fa byuk i fyan kpu b-y-anskoine.
Nyan bero mnu erande ro yaf fa rya munde munda ro ya snori Serbiser.
Swaf bero mnu be yaf ya ikwan kaku.
Infama insar ine imbran ker roi ro ras ras nja dobe ikwan ba.
Imbekpu ansuine ma kawasa kam bembran ro nyan Serbiser sya sifawi ikak korben efair si ro nyan ine munda munde ya ba.
Ikak korben ine sneri ryo insar ya kpu bye Yomgai.
Inja byarek kyara nyan ri sai so nari byuk i srou i besyani.
Ras ya ido imbekpu ansuine sumbran wer ro nyan Serbiser be yaf skobanya fa sube suyun robeyan mboi sufawi ikak korben anya byarek fyair su ro nyan andir anine nja ba.
Korben ine byesausau fa isrou kukru Yomgai.
Inja kyara ker nyan ri sai so nari byuk i syewar i be rum.
Fafisu ine imaws be aya fa yakbeuser u marisen ayedi.
Rarirya korben anya dek fa pyark baken byedya ro aiknam beyores ro nyan andir efanam bam bamu seke ma sado ro i imbo insape iwaf imbekpu ansui.
Iwaf su ro arwo ya ra isof mandira.
Inja era be yaf sya kame sfasos fa sibur be swan be rum anenf sena oser-oser.
Nyan Serbiser byeuser ba.
Aiwan bebor bero nyan ya ban bar sya sefasis kame ma siwaf kam fa sibe sfair roi na knik befarar be ro mob yani.
Ro fyor anya Yomga kpuri insape su-y-ak-kaber ma sube sufanam mob korben anya iwaf su ro ani.
Fyoro ba ido surama ro bambam anya nja Yomga dores bo myam pum insar kpuri fa dado bepon snar bambam ine syamswene.
Fafisu ine ipyan korben ya fa byeuser u baroser roba ido marisen byedi.
Ikyui ro ai ipyar bakn byanya roya rarbab isyui ma dakakas ro inoken faru in Yomga byani.
Inai inkbor anine myam kero kpuri nja ifawi roi besun ro inoken b-y-anine ya ba.
Dakado ro bam ya rarbab ro sop ya ido insape imbran duser kpuri ro barpur.
Fyoro ba ido surama ro mob simasasi ro ya nja sumnai su fa sube suyakmasi snar mob ine ryo nyan andiri.
Mob simasasi ro ine fyanam be rum ya nja sramra ido simnai fa simasi ramnai insape sisar be mnu ya munda.
Imbekpu ansuya suyakmasi ra sumnai bo fyor sube sumbran ya ido insar anya myam ikak eba ya dakas ro kpu inoken faru byani.
Ro diya sumgak bo sufrar subur inoken ani.
Ro fyor sufrar subur anya surower u ikak anya dor su ro subrusna.
Sumor ja sufrar pdef ba imboi sumnai fa sufuken u ikak ebesya ni.
Sukmu ikak ebesyanja sukaber ra sube susewar fa sufawi rosai iso ibe
Ro diya ikak korben anya dawos yob su bo dobe, 'Ne bin muiya ne mumgak awer aya bo muyun aya fa yaso mu be rum.
Mboi nari muyofek aya ro sime.
Insar anya kpu surower wos ikak anya byena mura ido sumam yaye sumkasna ramnai sube snewar oser fa suyuni.
Inja suyuni kukro inoken anya bo subur.
Suranda ro rum ido suyofek i ro inai inkboru Yomga sim byani.
Rob na ido mutiara robaido faduman byedya idameser ro Yomga sim byedi.
Roi ebesya anya srar b-y-ansuya sumam i kwar.
Mboi sumgak sufuken i ro imbekpu ansuya ndi.
Insar ya ma kpu byanya Yomga sukenem so ikak korben anya kukru kankunes nja inkbor Yomga derer ifawi robeboru efarar bero kenem skobedya ni.
Rob na ido ikak korben anine fyarwe baken byedya fa bye snonggaku ma denef us inkbor anya ro yar anenf byedi.
Rarirya fafisu ine imaws be korben ya fa byuk beuser u farbuk sube byarek kyara ker do ras naiyafa nani.
Ras paik ma tahun na nfararwer.
Nja inai inkbor anya n-o fyadores erobaido imobsba ma bine srar b-y-ansuya sufawi kwar.
Inja sufuken i bo suyobe mansei befur fa rwa dine ni.
Srar subanya dobe roma babo ero mnu inensya ma eso rya ma ro aya ba.
Mboi ikak korbeno ebarek us aya ro sim anenf ayanya iso ebe mob ine fa rya dine ni.
Srar b-y-ansuya sukyar i ba.
Inja byas u kedwa sim byanya fa insape manggunsu sumamu korben ani.
Ma ro fyor anya sukandor kaku.
Mob ine srar subanya ma ikak korbenya sufrur i fyoro kwar.
Mboi mambekanaek ansuine sufawi barya sumsor naba kaku.
Suyayin o srar subanya bo subur i.
Mambekanaek ansuya sumgak kawasa ero mnu ansinensya s-ak fawi mob anya fa skomai rirya sube snewar oser fa sube sumunu ikaku korben anine.
Ras ya ido susasyar fa suyobe suranda sura swan.
Suyaron yar karui bero mnu ya bandari na.
Bape susmai in mgun esero baberi.
Subur kukru raryab ero susnesna ba rande ro rum ido korben anya ifuken su bo dobe: "Sasewar mu be ro rasinenya ryarso?"
Suyobe: "Nusmai in mgun esero baberi snar nusambrab fa nuyaron be swan ya dori ba."
"Ma nusmai royo fa nubuk i myun u insya ba.
Korben anya dobe rarirya ido mufasos airares erobaido adwar rars no snar naiso kobuk i myun in bero karu na bab nansi.
Sumnaf nyan korben ya ikofen be su na nja.
Suryab naba kaku ma sumbran beri be sup fa susewar adwar rars ikak ya ikofen be su na.
Fyoro ba ido susasyar ro sup kukru adwar rars na bos ri fyak.
Rarirya suyun na be rum ma surir na faro korben ani.
Meser di korben anya ma mambekanaek ansuya skosasyar fa skobuk adwar na nsewar in e.
Skoranda skomnai ro mob u skob e na insya sibor do ya ido karui bero diyanya snori Inggo.
Skopyar ro dine ma skobuk adwar na eninyan in in bero karui ine bab di nsi.
Fyoro ba ido in sya sisasyar ro karui ya bab di boi sibe simar nja sibur sambrab ba.
Inja mambekanaek ansuya suryab bo suyas suryur si.
Korben ya byuk purai byedya fyarepen way skobanine.
Daron byeninyan in sya kaker kukru adwar anna boi ifawi ro na kero efur i nya ba.
Mambekanaek ansuya suyas suryur in sya boi sukara fa sube sumun korben anine nja.
Suyek ro way ya bori fa swaf ker ine subuk i byeuser u swaruser ebyeba subani.
Ro diya romawa eba anya duf sumber b-y-anya ma byuk i wapuk korben anya fa bye mnuk ri war.
Kur ine korben anya ima imar beri.
Mnuk ri war anskoya skosnos naisine.
Karui Saram, Sawaki, Kaduki, ivengger, Womensimbrir, Amawi, Mansasyo.
Sumamun ra sumnai subur kukru way ya be rum imboi korbenya bakn byanya ma subur i ro mob sumun i ro i.
Subur ra ro rum ido sufafyar roi sufur na kam be insar kpu subanya ma korben anya swari.
Yomga kpuri sumnaf fararur ebyeba anine mura sumsor bo subur be sup ya dori rande sube ras ri fumo.
Ro diya subur kaber be swan erobaido rum insama sukram ikak ya baken bye ero mnuk mnuk ansi.
Suranda suryur u korben anya mnuk b-y-ansya ma insape sube si fa sbarek pampam ro bar Wambarek be bar Wamurem ro barpon mnu Saba ma mnu Warwer.
Fyoro ba ido korben ya mnuk b-y-ansya sfadwer be karui fa si isof babo ine bebemyos bo ekain pampam ansirai.
Mamun anya imnai ido Yomga paik byena namnis fa ikapar.
Inja ikapar ikak mgun ri samfur.
Yomga byekabom.
Inja tahun di beso nawas ido snon bero keret Fainan rya ma dor fa dakbuk i.
Bo keret bin ya b-y-ansya simarisen nja subuk su.
Farbakbuk bepyum anine imbran kawan ba.
Snar ro fafisu snon ya byeoser kukru bin ya ido sararyur bero bin ya syun ro baken byedya muraido imar.
Marmar ine byewar bar bin ya ma bar snon ya smun yaye si.
Ro fyor skara sewar ro ebyewar u marmar ya ido insar kpu anya iso e-be aryawin kukro undam no fa insape ikak mgun ya syae i.
Ikak mgun ri samfur u Yomga ikapar anskoya iya iri.
Mob ine iso insape imkok farbuk kankunes korbenya kukru inkbor Yomga subanya fa sfaryas i ro mnu ya ma isyer fafyar ro snonggaku sya kame.
Keret Yomga si-mai nja sesnewar oser bo spai way sena bo skabor soren ya be bar wambarek ra skain ro Sorong raja Ampat.
Fanam war mgun ya nja snir war ine be Yomga.
Isof ro dine fafyar inkbor Yomga ma ikak korben ro mnu Saba Warwer.
SR: Ye wawos ba e?
KM: Wawos e!
KM: Wobe rob ine.
ER: Robine oras samfur sesr eser naek benainggo nggofarem dow nggobena mufa be au naek nggobedi au ro sup bondi, sup England iya.
Kuker dow fararyor nggobena nggokyar kaku na ras nayama rwama naek kosrow ko ma kokam kokkunm be Manseren kobedya ro nanggi iyaswa.
KM: isoine naek insande beyawos beponya Elihut Rumkorm i, bepau bassi.
Befnak gitarya naeko Yani Rumbiak i, be melodiya naek Sergius Rumkorm i, vokal naek Asartiel Inggamer i, befnak gitarya Eli Rumbiak i, ra ro aya Kumi Mofu i, nufnak juk.
Do vokal e suminya Yusuf Rumere i, do vokal e suminya wer naek Williams i, do vokal Rumawi Rumawi Rumkorm i, Yunus Rumbiak i, Salmon Inggamer i, Raymond Rumere i, Frengki Usior i.
Nggorya kwar boi dow nane nggofarem na be au insamande ras nayama mgorama kofarsrow ko ra rob mun mandira nggodisn ine.
Tabea mu fa.
HM: Imbo a imande beba banirya boi imbo ipar banya ido.
WM: Fawar mop ari.
KM: Oh tabea mufa yob ipar au.
HM: Hannah Snari.
KM: Hannah snari.
Dow nane nggodisn na nggokyar kaku na raso ido mgokyam ma kosrow ko ro mnu nane.
Bapa i, mama su, nggokyar kaku na mgorama.
KM: Beee malam bae mufa beyo iparo Hannah snam au.
Wobo nggofarem mop rya.
Mop o yafawar fa kombrif kam ro arwo ke mesr ke mandira ke.
Inja mop i moprya isoine:
Fafisu ya siwarki yo mansar Manggaprowi, bapatua i.
Imbare e sobo fyarem ker robean munde be yo mansar Konsupi ro sup.
Imbarya tentara srama sifukn nja sisewar rao sismai indo sifukn i.
Sifukn i boi bapatua Manggaprow dakfawi o wos o Indonesia kermgun kermgun boi rya sobo kaki kapala ke.
Imbare dawos kwar.
Suni rao pos ido sifukn i.
Sifukn i bo sobo, "Bapa yang kasih makan
Indo bapatua kyarm bo dobo, "Bukan".
HA: "Ah bapa tipu bapa yang pasti kasih makan."
"Ini ada laporan dari kepala desa bapa kemarin ada kasih makan untuk bapa Konsup."
BM: "Tidak saya tidak kasih makan."
HA: "Bapa tipu."
BM: Tidak.
HA: Ah bapa tipu.
BM: "Tidak!."
HA: "Bapa bohong."
BM: "Iya!."
KM: Kyarm iya fa skor i ma skorip i fa imbran baberi.
Mbe bebur randa ro mnu ido ryama ro Bosnik isrow bapa i, almarhum.
Isrow bapa inja, almarhum Isak i.
Isrow bapa inja fyar fa bapa dakrower.
Inja bapa ifukn i
IM: "Imbo ro sai efnai fa skorip au besyani?"
Indo bapatua dobe, "a imbo iryama wos Melayu na yafawi na kam rao wos kermkun sobe bohon ker ne i yakfawi ba."
BM: Skokofn bo skob e bohon ja yakarm bo yobe ya.
BM: Yobe ra da bohon ido tidak.
BM: Yakarm fa yobe iya rya iso ima yakofn ya imbarya skorab aya fa ima yambran baberi.
Inja iya.
Mura bapa Isak dobe bohon ido sama saja kamu tipu.
BM: Mboi yakarm iya fa ima skorip aya fa yamam boi yambran fa.
KM: Ne mop ya isya wer.
Guru Banci.
Guru Inggamer i.
Yakor i be tete rya yakmam i rye yafar i ma muyakmbrif ari.
Inde ro dawos na dawos be banci boi dawos ra dine dobe:
Rya ma ifukn mama i.
Dobe mama.
Dor be mama bape kaka.
Dobe, "Kaka kira-kira bisa ido buk o saran usul pendapat atau masukan ma yakfarkor o bar bin ansiyas u."
Trus mama tanya "bar bin di sai siri"
"Ibu ibu yang mana?"
Indo guru Simon dobo, "Wafukn sei si? Saudara saudara kita yang di pulau sana.
Mios Mangguandi.
Ibu ibu kita di Myos Mangguandi beakbe PKK.
Ibu ibu PKK ansi.
Jadi saya kasih latihan kursus ,sulam menyulam, jahit menjahit, menjahit taplak meja.
Boi sebentar saya toki loncing mereka dengar tapi malas tau jadi yabe pikir boi tidak bisa skali.
Jadi bagaimana ya?
Saya sudah siap rotan.
Yabe siap warar ya kwar ma yobe yakrab si tapi tidak sampe hati yamun si kukro mereka juga saudara saudara saya.
Irya kwar monda.
Tabea mu fa boi kombrif boi irya kwar.
Inja mop ine Kumi i aya, aya ebefar i.
Irya kwar.
Tabea mu fa.
Nggofar do yo nggofar e trus lagu yo e… nggodisn insanja nana nakame nggodisn na ro Manuren.
Bapa i mansar i ro yo Manuren.
Ba yo mamasu.
Nggodisen do yo rumi dori.
Nggoberekam.
Imbare irya kwar monda.
Ras ine ras jumat.
Ras samfur di suru seser di suru ro paik oktober tahun syaran di suru seser di fyak oras ri war arwo babo.
Ro fyoru yafafyar baime yakofen badir manggun aya snori.
Isoine binsar B Mofu ro mnu Nyampun sup Byaki bar wamurem.
Yamarisen kaku yakfafyaru fafyar beba bero sup Papua ine.
Fafyar ine byeknam kaku ro mnu Sopen ro sup Byaki bar Wambarek.
Isoine fafyar beba Mananarmak'rdi.
Snon bero mnu Sopen ya snori Yawi Nusyado.
Yawi Nusyado dom yaf ya ro urek bero mnu Sopen bande ya bori.
Dom yaf anya ra ibro, ifrom i ma ikun i ra imnai kyer i kuker japan, ifen ma bakdi.
Ro fyor rokaker na nasur kwar Yawi Nusyado ifrur ayar ya fa idwarek u yaf i insama randip sya san awer rokaker na.
Yawi Nusyado imarisen kaku snar myam u japan, ifen ma bakdi byanna nasur pyum.
Fyoro ba Yawi Nusyado myam randip ya dan yaf byani.
Yawi Nusyado imbran syewar yar u ayar ya fama myam pak robaido wongkir o ryo ayar ya ba.
Ras-ras randip anya dan ker yaf i isof Yawi Nusyado fyafayaf kaku mura kyara fa ibe isin u randip ya fa myun i.
Ro rob ya Yawi Nusyado dun u makbak byedi erobaido bom byedi ma rya isin randip anya ro yaf andiri.
Ro rob ri fandu Yawi Nusyado ryower u randip anya byerakrok ro yaf ya dori.
Yawi Nusyado fyaku randip anya ro ayar andir i isof u myam pduk kaku i insape syo makbak byanya robaido bom byani ra kyur ro randip ani.
Bape ro fyor u makbak byanya kyur ro randip anya Yawi Nusyado ikandor kaku snar u ryower randip anya dar ba boi dawos be snonkaku, dobe: “Yamnai”.
Meser ya ido Yawi Nusyado rya syewar randip anya weur byena insama iyau user i fama myam randip weur no ba boi weur snonkaku monda erobaido weur snonkaku nairi.
Yawi Nusyado iso monda weur snonkaku ma rik porm anna isof imbran srow u abyab oser.
Yawi Nusyado myam nyan ya isya ipdef ra abyab ya dori, mura kyara fa ibe iso pdef mundum be abyab ya dori.
Ro fyor imbran u ew ri suru kyor mundum Yawi Nusyado imnaf mnggarm ya ifuken i bo dobe: "Au ido mansei is au, wabe rwa beryo ma rosai swewar i? Erobaido swewar ya?"
Yawi Nusyado imnai ma dores ma ryower u mnggarm anya ikofen wer bo dobe: "Wabe wun u makbak bani erobaido wabe wun bom banya, imboi ro fyor u kwaber ya wasusu kuker dokor bedi, insape wabur."
Ro diya Yawi Nusyado dakfuken bo dobe: "Yafawi na mob yambran ra ya ba."
Mnggarm anya ikofen wer bo dobe, "Waso ma wafrur monda ro yakofen kwar faro au, robaido na rwosdis ma wasapi."
Ro diya Yawi Nusyado iso ma ifrur ro mnggarm ya ikofen na.
Ro fyor anya Yawi Nusyado imnaf u snonkaku sya sibor u siwor, simbrif ma sibras befasnai u sisya siryab naba kaku.
Mnggarm anya ifuken wer, "Wamnaf u mnggarm naiwa ma rwower babir na ke?"
Yawi Nusyado kyarem bo dobe, "Yamnaf u warwor ma baras befo kuker u raryab."
Ro fyor ya Yawi Nusyado mnggamor byesya sbase ma myam u mnu beba ya isren ma ipyum kaku ryo barpon byedi.
Myam kako kawasa bero mnu ya smam be bebabo kaem.
Yawi Nusyado myam babir kako mansar binsar bemar fyoro kwar sya sisya kako, bape smam be bebabo kako.
Yawi Nusyado myam kam na ra imnai mnggarm anya ikofen wer bo dobe: "Ras bedya rya ma baim fa waksun ro dine, rarirya na kwaber wer be sup sasor.
Ro insanja mam kwar ani koreri irya.
Wun u makbak erobaido bom bani ma rwa mu ra wabur."
Yawi Nusyado dun u makbak byanya ba bo ibur monda snar ikak beba ya isya byarek warek i.
Yawi Nusyado ibur kuker swaruser u bera mu ra ker be koreri myam kwar ro abyab ani.
Ro fyor no Yawi Nusyado kyain ker ro manggundi ma swaruser byena nawayan kam be koreri, koreri befo kuker marafrif baras raryab bemnai ba.
Fyoro-fyoro mura Yawi Nusyado myam faduru baken byedya ba isof darmaker.
Yawi Nusyado baken byedya ifo armaker isof u kawasa bero mnu Sopen i sya kame beba ma kasun s-or i be Mansar Mananarmak'rdi.
Mansar Mananarmak'rdi ibur mnu Sopen
Ro ras oso mananwir bero mnu Sopen romawa snon kabor byedya dun maryai ma ikoi byesya bo imbran farma ro swan andir ya.
Fyoro ba myam rarpon manswar ya isar kir be yen andir ma imbran be bosen ya bo iwanda, romawa snon kabor anya dores byair fais u manswar anya ro ibe ifur i.
Manswar anya rya nda imbran syewar kyon ya ramnai kyain ro kyon anya dori.
Manswar anya kyain fyoro mnggun ramnai dores ma imbran be yen andir besyor iwande.
Ryande ro mob esyor ya kyikr baken byedya ma in kasun mawa bero bur byesya sisapi ro yen ya bori.
Fyoro ba bin kabor mnggun u bepyum ya dores kir ro aibur mawa bero yen andir sya ra kyain israi in mawa ansya ro ma iser si ro inawen ya ramnai dek raryas kyain ro manswar anya dokor i ma susun kir be sup ya dori.
Romawa snon kabor anya sneri ryo in kabor bepyum manswar ya byanya mura ibur pdef be mnu ra isan wos be snon bebor bero mnu ya dori, imfa meser ya sisasyar kam fa ssai warek ma sfor manswar ya kuker u inai in kabor mnggun u bepyum kaku myam ani.
Meser anya fyas e snon bebor bero mnu Sopen i sya sisasyar fa ssewar manswar ya ma inai bin kabor mnggun anya ro sup ya dori.
Se kayam bo ssai warek imfama ono sipok fa sfor su ba.
Rarirya bo se sewar ker snar mananwir ya romawa snon kabor byedya ikofen kwar bo dobe oso fyor manswar ya ma inai bin kabor mnggun bepyum ya fa byuk i ido nari nya srar mnggun byedi (erobaido mananwir ya inai kasun barsa byedi).
Mananarmak'rdi ryower u sasewar ine mura imarisen daksewar pyan.
Fama kawasa bero mnu ya sikofen i bo sobe: "Siwara ma snon bepduke besambrab ya derer bape sefama sipok ba, insape robar u ebe mansar bo ekriwk ba au ya auso na befor u manswar iwara au ya?"
Mansar Mananarmak'rdi ryower monda wos sanna bo imbran user u snon bebe na besun be sup ya dori si, ma Mansar Mananarmak'rdi ima imbran be kor andir ya ma kyain yofek ro kris knam ya fuar i.
Fyoro ba ryower mbrus beba ya ryok ro sup ya dori.
Snon ansya ssai warek manswar anya su kwar fama, manswar anya ifrar kir u ai warek anna ma ifrar ra kor andir iwara, ma ifrar sasar ra mob Mananarmak'rdi dof ro i, mura Mananarmak'rdi dores fasau ra byuk ainkyon byedya syawer manswar anya wemin byesui isof isapi, ro diya Mananarmak'rdi fyor inai bin kabor mnggun ani.
Mura manswar anya dun kawasa byesya bo sibur be sup Yapen, befnai babo ine manswar ono sakro sup Biaki ba.
Mansar Mananarmak'rdi dun u inai bin kabor mnggun u manswar ya byani ma ryir i faro mananwir ya romawa snon kabor byanya, fa byuk i.
Ro bemnis ba faro Mananarmak'rdi isoine mananwir ya romawa snon kabor byani bye ra wos ikofen kwar anya ba, boi randip ri byuk be Mansar Mananarmak'rdi mura Mananarmak'rdi bye randip anya fa keret ma kawasa byesya smun i ma sikun i insama skan kam e.
Mansar Mananarmak'rdi kawasa byansya sra sun u aimun e, robean ma bakdi ram ro yaf byani.
Smun randip ani ma sbarapen i kuker u robeyan ma wei bebor sun kwar ro mansar Mananarmak'rdi yaf byani.
Apen anya myas ido kawasa ansya san pres u robeyan, wei ma randip ker sya fa sibro bur u Mansar Mananarmak'rdi.
Ro diya Mansar Mananarmak'rdi imsor kawasa byansi ma ryir ibur mnu Sopen mnu iswar, fama kawasa byesya se syowi i ba.
Mansar Mananarmak'rdi marandan byedi erobaido Mananarmak'rdi barbur byedi.
Mansar Mananarmak'rdi iswar kaku mnu byedi, Sopen, mnu iba ro, ma bo saneraro byedi mob damom ro ma mob i-wan randip ya fa ikofen u wos u "Yamnai" mura manggundi dor u bo anya be Yamnaibori.
Iswar u kawasa byesi kako fama armaker byesya sifnai fa manggundi kawasa byena sikofen i ma se syowi i ba.
Kawasa byesya sakfawi saswar ba, snar u san rokaker bebor byena ma randip byedi.
Mansar Mananarmak'rdi nya roi no bese ba kwar, roi bedawer ya iso ainkyon byedya ma wai kabasya mnggun u yas bedawer kwar ya suirya kwar.
Ro fyor u rya ryas kyain ro manggundi ro Yamnaibori ma swaruser byena nawayan kam be koreri myam kwar anya, ibur fasau ba bo kawasa byesya san u apen ya besiper bur i, imewer dawos kuker u robeyan ma randip u dakan ba na boi isu monda wai kabasya byani.
Dun monda kabores, kanarem ma ainkyon byedi bo byores isye andir iwara be mun u oridek e.
Ro fyor ya wambraw ya iso mura soren ya imarmer boken isof u Mansar Mananarmak'rdi kyara fa byores pdef ba bo bye ryar ro mnu Maundori.
Ro fyor ya bosen ya syo ra kyur ramen i ma sau o ba.
Mansar Mananarmak'rdi byuk u ainkyon byanya isrib uk u bosen anya fa mob ya byesau ma byores munde ro.
Ro bosen ya bande ri byuk u ainkyon ya ifrur rwaren erobaido wir ya fa ipyar ro.
Snar ro fafisu ya Mansar Mananarmak'rdi imbrowe ma war no napyan ba mura byuk ainkyon byani ifrur u war ya fa isasyar ro karui bero yen andir na.
War anya byeduber fa kawasa bebor mnu Maundori sna be war e ma isya sor kaker i be "war Mananarmak'rdi".
Marandan bera be Mokmeri ma Meokbundi (erobaido Meos Wundi)
Ro fyor wam ya ryir e Mansar Mananarmak'rdi dek ro wai kabasya mnggun byani ma isye andir iwara be Samberi.
Fyanam be Samberi ido Mansar Mananarmak'rdi daron fa myun inmamen beba ya kuker u ainkyon benik byani.
Ibyaun u inmamen anya ro wai kabasyai mnggun ani ma byores be rum manibob byedi ro mnu Samberi.
Skok u inmamen anya ramnai sikun i ra myas e san pres i bo bin bena rum ya dakan ker o ba.
Ro fyor Mansar Mananarmak'rdi ifawi bin ya dakan inmamen ker o ba mura imai bo ibur mnu Samberi, byores be mnu Mokmeri.
Ro mnu Sorido banda ri Mansar Mananarmak'rdi byuk u ainkyon benik byanya myun in beba ya wer fa dun bo ibur snar napirman byedi Padawankan ro Mokmeri.
Ro mnu Mokmeri Mansar Mananarmak'rdi iryab snar isrow ma fyafyar us u napirman byedi Padawankan, fyoro kwar susrow su ba.
Ro fyor anya Padawankan swar ryande rya bar ro sup bo ibur baim e, ro diya sikun in Mansar Mananarmak'rdi myun ro Sorido anya fa san pres i bo Padawankan swar u dakna ker o ba.
Ro mun mandira ya Padawankan swar u ibur ker sup ma myam faro inkor sya mura ifuken ker byesi ma sobe in sya sibro, mura imsor bo dawos nabor e.
Mansar Mananarmak'rdi ryower Padawankan swar u dawos mura imai wer bo dor fa ibe ibur.
Ro fyor u ibur baim e napirman byedi Padawankan byuk u srai emas bon ri suru ma oser ma byesur kwar.
Mansar Mananarmak'rdi byores ibur mnu Mokmeri ma ibur yob u Meokbundi mob ikyar na ismai Koreri ro ras oso.
Mananarmak'rdi ifyafer kuker u payamyum ro Meokbundi ma kawasa bero myos ya se ababen i bo siyau i ba.
Ro Meokbundi Mansar Mananarmak'rdi imarisen kaku ibe isuf swan srai mura dor u srai knam oso ro kawasa bero mnu Sokani fama, simewer sbuk srai oso fa isuf ri.
Ro diya Mansar Mananarmak'rdi kyer srai sur byani ma isur fasau kaku fa bye srai knam beba ma isuf i be swan srai.
Randak ya ro diya Mansar Mananarmak'rdi ras-ras na kaem ikenem monda ro safsuf swan srai, fararur bye naba ba kaku.
Fararur bero Meokbundi (erobaido Meos Wundi).
Ro arwo oso Mananarmak'rdi iwudar ra myam u srai por byani, fama ikandor kaku snar myam fa am'n besau ri fyak byansya se bei, oso isya dinem karau swan srai byansi.
Snar u arwo-arwo na kam swan sya sibro ker mura Mananarmak'rdi fyafayaf bo kyara fa ibe isin warek u mankaraurau beyinem u swan srai byansya fa insama fyor i.
Ro rob randak ya Mananarmak'rdi kyon isin ro srai fuar i.
Bape myam ro arwo ya swan srai byansya skarau si kaker.
Ro rob ebe suru ya Mananarmak'rdi ijabek u kaderen ya ro srai knam ya fadu ri fa byuksin u mankaraurau ya.
Bape ro arwo ya myam wer swan srai sya sibro wer.
Ro rob u ebe kyor Mananarmak'rdi kyain yofek ro srai kadwor ya ro kapyaf swaf na.
Meser muryas ya ro fyor u dorek nakpef baim e Mananarmak'rdi myam mankaraurau swan srai anya dado murbab ro srai kadwor i.
Mankaraurau anya Makmeser i robaido Sampari iri.
Ro diya Mananarmak'rdi isawar ra iser epen ma fyor ra idworem kaku isof Sampari ispup sewar fama ipok fa pyupes bur u Mananarmak'rdi bramin byena ba.
Dorek anna naiswaryas nakpef kwar ro diya Sampari ibor wawork bo dobe, "Sye Mansar e, yor fa pir aya snar ro fafor ayena naiswaryas u nasbak kwar".
Fama Mananarmak'rdi dobe: "Na yapir au ba isof buk u ro yamander ker ro ras suine faro aya."
Sampari ifuken Mananarmak'rdi rosai imarisen kaku ya, bo dap pres u ro u dobe kyara na Mananarmak'rdi da imarisen na, bape Mananarmak'rdi kyarem oso ba.
Mura Sampari ifuken kaku wer bo dobe: "Imbo rosai so wamarisen bo mander kaku ya ido wakofen."
Mananarmak'rdi ikofen myaren bo dobe: "Ro yamarisen fa yobe buk be
Sampari ikofen bo dobe: "Mananarmak'rdi aror bani yabuk i faro au kwar ro arwo ine ro fyor or ya dompis baim e."
"Nwa koreri syeben i kwar fa isya ryo rwori, fama nari insama wafawi babe naknik koreri syeben ya byedya, meser iyama mam fa Insoraki mananwir beba Rumbarak u inai byedi imasasi kukr u inai sya ro yendisare fanam u mars knam ya ido faku ra pauk u mars bon no fa swo munda yob si."
"Nari mam rosai bekur u Insoraki ro ras barpur nayama, irya samambrab koreri syeben waksmai kwar ro aya."
"Yor fa pir aya ba sonai meser ya dek kwar, aski nabor be au."
Mananarmak'rdi insape pyir Sampari fa ibur kaber snar u ismai ro myander ker anya kwar.
Ras ri beso skawas e Mananarmak'rdi myam randa inai sya simasasi ro yendisare ya ro fanam mars knam besob munda i.
Mananarmak'rdi fyaku ra dof ro mars baken ya barpur ya, ma myam farfir kaku inai bemam pduk kaku isoine Insoraki sikafkofn ker ro mnu ya dori ani.
Mananarmak'rdi pyauk mars bon anna ramnai ikofen wos na ramnai syo na be masen iwanda.
Mars bon anna nararyor so masen ya ra iya ryandum ikob ro Insoraki sus byesi.
Insoraki ikandor bo duf u mars bon anya syo i bur be bandi.
Fyoro ba ido ebe suru ya ryandum ikob wer ro Insoraki sus byansi.
Duf mars bon anya ma syo i binkwan kaku be bondi.
Bape mars bon ebe kyor ya ryandum ikob kaku wer ro Insoraki sus byesi.
Insoraki ibur ra ro rum sus byesya simaker mura isnau si ra fyoro ba byabir binggundi imobes ba.
Insoraki sinan byesya sikandor u ro befnai fa inai skobedya imobes ba i, skofuken sewar ro kawasa bero Meokbundi mansei befawi ro befnai kaku ya fama oso ifawi ba.
Insoraki binggundi ifawi ba kako.
Fyoro ba paik byena namnis ma nya romawa ya ma romawa snon rirya, bo skonir i kuker snonsnon Manarbew.
Manarbew isur fasau ma iba pduk kaku ra fyafir ma ifawi dawos e, ro diya ras-ras ifuken ker u snari Insoraki bo dobe: "Wawi yai iso, wawi yai iso?"
Insoraki sinan byesya sfafayaf mura ras oser skankain kakara fa sna wos fa sifrur wor beba oso ma ro wor ani ssewar u Manarbew kma byedi.
Ras anya rya ma wor anya imbran bo kawasa bero mnu na kam e sfanjur fa sakso wor i.
Insoraki ma romawa byedi Manarbew sukain ro barpon kaku fa sumam u snon bewor ma bekin sireb ma insama Manarbew myam babir u kma byedi.
Randak ya bembran bepon kaku sisoine romawa snon kabor u babo sya, fama Manarbew myam faro kmari ba.
Maran ebe suru ya ido snon fadu sya fama Manarbew myam babir u kmari baim.
Ra imnai ido maran mansar mnggun sya sakmbran wer fama Manarbew bye ra mob o ba kaem.
Mura maran epups kaku ya ido mun mansar kraf kaku si, ma Mananarmak'rdi i bepur kaku, duf ainkyon ma airam na fa byukbabur u wark u ran sya.
Ro fyor u mansar ansya simbran ro Insoraki ma Manarbew barpon subedi Manarbew kyur mura be Mananarmak'rdi bo dobe: "Wawi, yai iso iwu, wawi, yai iso iwu."
Manarbew ikofen bo ispup fa ibe rya fyor kmari, fama snari Insoraki iser epen i snar dain kaku Mananarmak'rdi.
Manarbew ispup rao snar ryir brasi ma ifrar ra fyor Mananarmak'rdi.
Ro diya wor beba anya sibur besisye, simsor snar Mananarmak'rdi byuk u Insoraki bin bepyum kaku ro myos iwa.
Simkok rum na ma sfaryan ro bebor sena kam ro wai beba sena, simer pef u wai mawa na kaem snar u simewr Mananarmak'rdi swar u skobors na ri.
Kawasa ya kaem sayun sibur be Meokbundi sibur Meokbundi ma srande sna ro Yobi.
Insoraki, Manarbew i ma Mananarmak'rdi skobe skakek ro wai sena fama skur pampum sko.
Insoraki srar kasun byedi, Saneraro, iswar sko mura dado fa kyain us sko ro Meokbundi.
Ro mun mandira ya Manarbew ibiser mura dor robean faro snar Insoraki, snar Insoraki iwan bo dobe: "Rwa wan kmam babara byansi wa."
Manarbew rya dor robean ro kmar Mananarmak'rdi mura kmar Mananarmak'rdi iwan i fa syun randum myam ro sim ma myam robean bebor naisya kaem.
Manarbew ikofen badir faro snar Insoraki ma Insoraki syun randum myam ma ikandor bo ikram fais ro sneri.
Ras-ras robean na nrarirya kwar bo skan monda.
Ro ras oso Mananarmak'rdi rya ikun manggundi ro kabui knam ya ro myos ya mun u benir be Kaweri.
Ro mun mandira ya Mananarmak'rdi imbran ibur be rum, Manarbew myam i ro swaf u ebinkwan ma ikofen yob snar Insoraki: "Wawi, wakmam! Yai iso iwama."
Insoraki ikyar ba bo dobe: "Bardai awer ba kmam ima byabara bo darmaker.
Ibur ra ro rum insape Insoraki ifawi kaku Mananarmak'rdi fyadwer kif bekwar byedya kukr u kif bebabo ma myam be romawa snon kabor kraf bepduk e.
Manarbew ikofen faro snari Insoraki bo dobe: "Wawe, yai ima inik kaku fa ifrur ro nayafa kaem, ikofen monda bo aibon ma robean naisya kaem.
Komam kam kada fyadwer manggundi kwar fa byabo ma i ero fandu kobedine."
Randak ya Insoraki ikyar manggun ro Manarbew ikofen na ba, bape fyoro mura sneri ikyar e.
Mura ro ras ya mindi Insoraki imsor swari, Mananarmak'rdi, bo dobe: "Rosai befnai fa wakofen badir manggun au ro randak ya ba insama kawasa ayesiwara sibur awer ko."
Fama Mananarmak'rdi dobe; "Wamsor awer aya ba nari koyau user si.”
Meser ya Mananarmak'rdi ryanda dores ro yen andir ma isik wai Mansusu ya ro yen ya bori.
Ryos pum wai isik anya ra ryanda ipyar ro masen ya, fama myam Mansusu ya ma dun sneri ba.
Isik Wairon ya ma ryos pum i wer fama imewer i snar kawasa sibor sifrur i kwar rya imewr i.
Ro diya isik u wai Karures beba ya wer, ryos pum i randa ipyar ma i Mananarmak'rdi myam ma imarisen ya.
Ro diya skobyawn ro bebor skobena ma skayun skobur Meokbundi be Krawi fa skomam kawasa skobansi.
Ro Krawi be Numfori.
Mananarmak'rdi, Insoraki, Manarbew ma me byedi Saneraro skayun kuker u Karures ani ma fasau monda skofyafer ro Krawi.
Kawasa Meokbundi bebur ansi sisya kam ro diya.
Mananarmak'rdi ikofen munde yob u mambanyo ma inbanyo byesuya insama suranda subarek ma sisu wai Karures anya ro subons na.
Insar mansar ansuya sumewer kaku, sukofn mamyai Mananarmak'rdi, suyobe ima da ro kaku yo iryandari dobe wai byedya fyak baken subena be afyak ri.
Kawasa ya sisan pum Mananarmak'rdi ma imsor si bo dayun ibur be Numfori.
Sobe sifawi kada nari siso pyum u wos byena, ma rarirya nari sakfadwer kraf ma kif bekwar sena fa sbabo ra mob u byabo ra i.
Mambanyo ma imbanyo ansuya ras ri subarek ma karures ya iruren epen
Wai Karures anya dayun be bar ori syun ma ifyafer ro myos Numfori.
Manarbew kyans ibe ifnak ro yen e snar dares ya isam boken.
Ro diya Mananarmak'rdi syo karui ya rande bye myos fa nyir be Poiru.
Manarbew dado rande ifnak ro yen bero myos Mnggun ani.
Myos Poiru isof babo ine komam kada isya ro mnu Pakreki banda ri.
Ro myos anya bori Mananarmak'rdi kyer ai knam ri fyak, ma ai knam ri fyak anskoya skobe keret beba ri fyak, skoiso: Rumberpon, Rumansara, Anggraidifu, Rumberpur.
Ebe bukor ro keret ri fyak anskoine isoine "Funkawyan".
Barbur bera be sup Korano Fyak ma mun u ori syun.
Mananarmak'rdi skobarek fyor ker mnggun ro Numfori.
Mananarmak'rdi ikofn yob u kawasa sya bo dobe: "Nari yafrur u roi bebor roi befrur kandor ro myos ine imfama yor fa mgoso pyum ro yakofn na.
Oso imar ido mgokans awer i snar nari ikbawes wer fa ikenem.
Robean na nabro ido mgosewar awer be sup Yapen i snar nari robean supsap nra muma ro manggun na."
Kawasa Numfori siso pyum Mananarmak'rdi wos byena ba, skans snonkaku emar sya ma ssewar robean ker be sup Yapen.
Mananarmak'rdi imsor kawasa beso asuser ba sya ma isu wai byani fa ibe dayun ibur pdef.
Ro fyor skofasasos fa skobe skayun ya Manarbew isya ifnak kaker ro yen ya bo.
Mananarmak'rdi ryop u ikak beyarek sayaryur sya fa sfakak Manarbew i, mura Manarbew imgak bo ryanda dek ro wai.
Randak ya ro diya ikak u beyarek sayaryur sya sro Numfori isof babo ine.
Mananarmak'rdi skayun skobur be myos Korano fyak nawandi, ro diya skayun skobur pdef be mun ori syun iwara ra skofyafer ro sup amber nariwa.
I befnai amber sya snana bo koma kona roi no ba.
Mananarmak'rdi anggangginem byena.
Rari fafyar ya mob u rya ya, Mananarmak'rdi nari kyaber wer ro syos bebe fik ya.
Mananarmak'rdi ryir u angginem byena fa mob nrok ra ya isoine:
Beponi: Kawasa sya sipok san awer u bakdi bon ma randip snar u su bebe knam Mananarmak'rdi ibur mnu Sopen.
Bebesuru ya ido, kawasa sya sipok fa san awer u ikak ma kawen snar si kako sakrer ra mob Mananarmak'rdi ryer ra i.
Bebekyor, ono sipok fa sisbawr awer u rik e, snar u ro mob u rik nasbawr ro babe ababen no ba.
Bebefyak ya, nari sbaus u rum no fa naser u snonkaku bemar ekbaws wer.
Beberim, sbaus u rum-rum beba no fa naser u robean Mananarmak'rdi byena.
Bebewonem ya, nari sfanjur aimun no fa nabore snar u ro fyor Mananarmak'rdi rya muma na sup ya pyampan ras ri o kyor.
Rarirya fafyar anine imnai roro dine.
Fafyar bero mandira murbab faro kapirare Mawa.
Aruken ma Manggabras.
Ras ya nido Arukeni o Manggabras suranda suyobe suraswan.
Ras anya dares ya isam kaku inja sumbrowe.
Ro diya suyobe surande surir srai bekamur no fa suyinem.
Surande ro yen andir anya kwar ido.
Suyerkak wai subors ani.
Ramnai ido, sumbran rande suyors ro srai fuar anya bo suwakwakr be srai bidwom ani wa ryas e.
Insape sukur pampum mansei beyek srai knam anya ni.
Mura ido manggabras i beyeki.
Dek ra ryas e, ryir srai bon annane rarbab kwar.
Indo aruken rya fa dun na ma kyon dan pres na ra nabro.
Imbo srai bon di suru sui bedawr sui.
Imbarya, manggabras dado rarbab ido aruken byerwas sraibon ansuya fa manggabras nya oser indo manggundi nya oser.
Manggabras myam fama eroba rya, ifukn aruken i bo dobe, "Insanja srai yarir anna nabor besya boi nroro iso?
Mura ido aruken dobe, "Insanja marano ryama yabob, marano ryama yabob rao nabro."
Manggabras dawos babo byefasis monda.
Inja suyan sraibon ansuya ramnai, sube sukaber randa suraswan wer.
Imbesya boi, fakok bepai manjau ya nya kyabas.
Mura ido manggabras iwan aruken i fa ifrar dandi dobe pyai fakok anya nido, dew pdef bo isapi rarbab fakok anya kyus kir sneri.
Mura ido srai bebor insanja dan na na narbai pres ra nabor bo napyar naki.
Mura ido manggabras imbrif i rao mgamor biesya siwai ra aukor biedi.
Hi hi hi..
Fafyar ine byebe fas ro ras ari Minggu mandira tanggal 18 April 2010 ro Mandiri sup Byak bar wamires.
Befas ya Bernece Mofu.
Ro bepon yanggangginem be Suri au baime, bepon yakofn kasumasa be Mansren Allah ro nanggi snar saswar ma babe nabye byedya faro ko isof ro fafisu epyum ine kofarsrou monda kukr wos kobena ro kaset ine imfasa wakrower fafyare erobaido wos inggobena imfa nakfamfon fawawi be bero sup bondi na.
Rya dine, kawasa kanggram erobaido kina besiper bero sup Byaki nsine eser eser sya sakrower farkarkor be bero sup Inggris i ri yi.
Isoine wos Byak.
Inja sinan sinan bero sup Byaki nggoya nggangginem faro roma anauya ma faro roma manggun mamfawinanem bena sup Byaki mgoine insamaido mgosambrab fa mgofaduru ma mgofarkor wos kobanine faro roma mgun ma inai mgun bebabo sinempon imbude romawa ma kpu kpu kobe ero ras nayama nsya sakfawi wos Byak anine ba ri.
Imbo sefarander i eroba ido sepro i.
Rarirya nido nari sawos ker be amber.
Inja swaf ine be barpon beri kananun wos Byak ine faro si.
Insama ido siswarepen i.
Imbo eroba ido nari wos Byak kobanine ryo eroba ido ipromes.
Rarirya sinan sinan berower ma befawi Suri fandun bedya faro wos Byak ine nsya siryab fafaya ba.
Sikofn kasumasa be au ma Mansren Allah bye barakas rum bedya besiper.
Kako faro swa, inai, roma be sya, ma fararur bena.
Mansren nanggi ryo us o mgo ro ras ma rob.
Tabea nabor be mgo ro sup Inggris Oxford.
Fasfas ine byebe fas ro ras Sabtu ras ebe samfur eser sesr di fik ro paik April taun syaran di suru sesr ebe samfur oser ro Mandiri sup Byaki bar Wamires.
Befas ya Bernece Mofu.
Suri swaf ine nido yabe yadisen.
Inja doya yabe yadisen ya iso ine.
Ro do bramin bedi sye Manseren yarir kenem yedine besiper.
Yamarisen ke roba ke Au monda Manseren besaramper ya.
Fasnai rur sren rur saranden bekaku.
Isnai ya ro marandan yedi.
Insamaido yambran pyum kaku.
Ro abris ma karu besar ma bebe borek.
Wakfin ya besya kwar.
Ro ras nakam isof fioro kaku.
Ro kenem yedi wasaramper man bin yaine baido kaku nari yasmai susah kandera na nabor.
Ro dunia ine ma ro ras fawar ya.
Yamarisn yadisn doya ri kyor fa yafarem be Hannah i yo Sastra mu.
Doya skoya skorok radine.
Arwo prim yarower rande ma manggawok sya sibre.
Syom be Au Manseren ro Nanggi.
Mansren bekain fioro.
Fabye ara aiwan sirya besya sifawi sisyom Manseren.
Snonggaku koine ma kan bo kenef bape Mansren byefnder ko ba.
Ori dek ro bar wamurem.
Man sya sidisen dou sena.
Wam ya iso ma kraf kobena naprei.
Wam ya iso ma kraf kobena naprei.
Oridek ro bar wamurem.
Man sya sidisen dou sena.
Wam ya iso ma kraf kobena naprei.
Wam ya iso ma kraf kobena naprei.
Oridek ro bar wamurem.
Man sya sidisen dou sena.
Wam ya iso ma kraf kobena naprei.
Wam ya iso ma kraf kobena naprei.
Apuse kokon dao mgora be soren Enggeres.
Yob foto mgobanine ma yamam bo yakanes.
Apuse kokon dao mgora be soren Enggeres.
Yob foto mgobanine ma yamam bo yakanes.
Ara fabye mgoswara kwar.
Ara fabye mgoswara kwar.
HM: Inja rasne ras Sabtu tanggal 17 April 2010.
Nggokain do Sepse fa nggofafyare.
Nja fawar ine ibe nggofawar fa samaido nggofarem i be sup amber diyafri (Inggris).
Ya inja bapa wakawose, wap snonsnon banya a umur bedya.
AA: Fafyar ine ro fyor nkawos baime yakofnbair snori.
Snori yo Abner Ansek, boi yabeumur 45 taun.
Barye yafawaru barburo nkobur ker Samares mumrei.
Nkobur tahun 1971.
Nkobur mre nkobebuka yo mnu ya snoriso Yimdi.
Nkobebuka i ramnai nkofur o rumfarkor, nkofur o gereja boi nkobepake senk ba boi rum os na yo nkofur na.
HM: Mgofaryan besuru mre ro sup ya do ine nja dine ido mgorak fararur rum bero dine na ro yo?
AA: Nkobemulai yo nkofur rum na ro dinerpon.
Boi desa Renyani byuko senk ram sya myas boi sibor ba.
Mura ido mansar Yokanes ikofn bo dobo, "Senk sine sibor ba rye mkobuk senk sinera siwai beyo rum na bar bande naiwande.
Boi mkokur os na ma nawai beyo bar bun ine mbune, sam mesru kobeundan o mansar Renyani myas myam kabor dobo, "Ba rum ine bar ine ryarso?
Indirio byesenk pdef ba boi bari byeos bari byesenk.
Mura ido nkofur dariri.
Desa ryamyae myam damnai ido sampe mansaro Yokanes ikofn bo dobo, "Wakfawi Papua nkoya mob o nkokofn bo nkob o ro bena keri yo bena ra bar iyafa nya, baru os ker ibena bar iyafa ni.
Ro diya ido desa Renyani sampe rum annane ryamyae myam na kwar mura ido sampe byuko bandes ansya ma sampe nkofur o rum annaine ro Sepse rine.
HM: Inja mgofur rum na ra nabro rumfarkor na mgofrur na wer ro dine ramnai insape romawa sya sfarkor pyum ro dine ke? AA: Sampe nkofur o rum nane ra nabro romawa nsya sfarkor.
Sfarkor do dine rao, sampak no nsubr da dine baime.
Baritoi dun ai ro sup ine sape doseri ifur sampak nane ma napyum ma sape mobil naibab yafa nafrar mu ra mu ma mu ra mu ma ro i.
Randak ya me dine be Sundei kopbab siyafes kobark koryarn kaku.
Besyabo abe nkona rumfarkor bero dibunnena nje nkorarbab nkuno batu tela, semen, senk, kawat, sepulu sepulu, balok lima sepulu, nkobyaun do Sundei mumyase.
Sino sirya kada na sakbyaun do Sundei myae ro dine ba.
Me fafisu kermgun iyafa rya kosambrab rariso kobar do Sundei myae ker dinendi.
Be kakna rumfarkoro, gereja ido kobemau rye, mau nkobena nairi, nkobemau rao isof ro rumfarkor, gereja nai beyobr nainera kame.
Skaran nkofrur mnu ninera ipyum kwar ido SMP ya i beyobr irei, ma romawansi sra be Bosniki wer ba boi si befarkor sirei.
HM: Inja fafyar ebebair mnu Sepse fafisu sbaus i ro sup ya dori ro Sup Byaki mun oridek ine.
Befafyar ya sinan Apner Ansek.
Berama beyunu fafyar inenya sinan Henoch Mofu.
Fafyar bero mandira ine minggu 28 Maret 2010 oras ri fyak ro mnu Ramdori, byair fawawi berama ro farkarkor ya fafisu daksun ro mun Warbyak bepon ro mnu Napdori taun syaran eser utin ri siw samfur ri fyak sesr ri fik 1947.
Berak farkarkor inenya sinan Stefen Mofu ro jemaat Swaroman Ampombukor.
Rarirya fafisu ine romawa farkor byedine ibe dakfafyar payamyum ma fawawi ebefandun ro farkor inenya be ko.
YA1: Eknik o rwower epeno yafar o kpu kubani, Stefeni.
Byesyamas bo kyain ro Napdori boi ifur rumfarkor mkun ya fa nkofarkor do.
Yabeumur tuju taun bo yafarkor.
Yafarkor ro i ro mulai tahun syaran eser utin ri siw samfur di fyak sesr di fik, 1947.
Apus Stefen kyain ro Napdo fa byeguru.
Fyarkor nko rao posa.
HM: A byeguru baime, bo byemajelis bo karna ifawi iwasya ma ifawi fyas inja dobe fyarkor mgo fa insamaido mgakfawi mgowasya ma mgakfawi mgakfasfas.
YA1: Yafar pdef, a byesyamas bo fyarkor nko rao yek kelas tiga ro Napdori, inja byekirim aya fa yafarkor ro Ampombukore.
Yafarkor ro Ampombukor rao yaranda yaksun ro Korido.
Yaksun ro VVS kurbei yafarkor kawan ba bo yabur.
Nkofur masalah ya fa Karolis Marisan inko, guru Marisani, muraido Vankempen iwan inko fa nkobur.
Apus fyarkor aya fa yawuf suling, yuf paduan suara, yabepalu ra isof ro fawawi Apus byuk be ayan na isof ro ras ine yaswarepen na.
Yaswarepen na ra isof yaba myas yafarbuk rao yana roma ri siw.
Indo yabejadi majelis jemaat, yabebendahara jemaat ro Ramdoi.
Yabepinda bur Napdo ma yaro Ramdo ra isof ro ras kufafyar ine.
Yabelahir do tahun syaran eser utin ri siw samfur ri fyak.
Inja kira-kira na umur ayedya taun samfur ri fik kwar be bo.
I yaswarepen apusu farkarkor byuk be ayanna.
Roma ayesine kame semajelis jemaat kame.
Berkato apusi byuk farbub aya ro randak ya, byuk bob usr ayanya roma yesine kame sakbe amber ba boi sro Mansern fararur byedya rao insape eba ya iso Yusaki, insape dakbe pegawai negeri ro taun aninefa.
Kero ido na dakawose.
Snonsnon kaku yedya iri Yohanes Aprombis.
Yabebaptis ro gereja Swaroman Ampombukor.
Umur ayedya, yabejadi ro paik epon Yanuari raseponya tanggal satu ya, Yanuari tanggal satu sembilan belas empat puluh.
Yor fa sama Mansren nu kubanya byeberkat au ro diya sama bewark sup ine, farkor kawasa kubansine fa ras suiyama kwabr ma ro Sup Papua ido...
HM: Sefnder awer wos Byak anine.
YA1: Sefnder awer wos Byak anine.
Irya yakofn faro kasun anauya ro diya bo yafafyar ma yamnai ro dine boi roma banine dakfafyar wer.
YA2: Yakofn kasumasa be bapade au ro Inggris kukru fafisu ine ipyum fa tete dunu radio ine ma bisa nkofafyar do ro insama fyarem fa insape bapade wakrower, robaido wakrower wos kobanine ma ragam erayo wos amber ya dobe ragam imboi mnggarm kobe muno Warbyak ine mpur o sedi.
Inja yakofn bairo snonsnon ayedya, snonsnon masisren ayedya ro rum ari do snonsnon kaku ayedya: Yusak Isak Aprombis.
Snonsnon kafir yanido: Sanadi Aprombis.
Sinan bin ayedya dabn ayanya ro Napdori tanggal 16 Mei 1965.
Inja kur ine robaido fafisu yawos ine umur ayedya dek raryas bye 44 tahun kwar, samfur di fyak sesr ri fyak.
Na mesr u kokor rarpon do yu paik Mei ras samfur sesr di wonem yanido umur ayedya imnis ro diya fa yabe samfur di fyak sesr di rim, 45 tahun.
Inja i yo yabe bair be bapa erobaido kma kasun ayanau yanya.
Imbe yafar u mnu kobedine randak iyafa mob yaba ba bo yamasasi roi yen sare irawarai.
Inja fafisu ya yaba ba mkun boi sna yedya robaido kma yedine suyun aya bo nkobur fa ido nkobark ro Yenbepyoper, Aidwari ramnaido nkobur kabr ma ro Napdo nkopdef ma ro mnu nkobedine ido yaba mkun bo yamasi ro yen andiro Ramdoi.
Inja mnu nkobanine snonsnon kaku byedya iso Ramdoi.
Ramn ido ryamdamen 'biru'.
Do ido 'dalam'.
Inja nyir be Ramdoi.
Inja i yabe bair be sinan kasun anauyanya dan (imbo) mnu kobedine ifo yo amsame, andoi, angkankene 'lumut'.
Ros na namnisu ayise, kobuki dis timure, sobe kukuran 'parutan'.
Inja nkuf na fa nido nkofnak na.
Nkun namre ido nkobe na fa nkain narirs dares ya rao nasyor ido sinan sya sna na fa sikof o tabaku sikun annane orf na.
HM: Sna na be asbak.
YA2: Sna na be asbak fa sikof tabaku oref.
Andoi naido nkopas na ramnaido nkis na ro karui yakofn annaine, imbo nasar fa rupa rayo ayis annane.
Nkis na ro bo rao napyopr ido insape nkan na.
HM: Roma banya dor be andoi nane ido indo sor be rumput laut anna.
YA2: Ya.
HM: Nai dor be andoi na.
YA2: Angkankene, andoi ido san na robaido mobo fararyora kobena ndaya iri.
Inja fawawi kma ayanya dun doyo kpu kubani Stefen Mofu i na.
Kma ayanya iswarepen na fa byuki dakfarkin mankundi rao isof ro ikapar nko fa nkoba ma byuki dakfarkin nko wer rao nkoisne nkakuf na wer.
Nkakufu erobaido.....
Nkakufu robaido nkoswarepn fawawi annane fa nkobuki dakfarkin keluarga nkobena, robaido imbesna nkobesya ma nkobuki dakfarkino kina kobe ero mnu kobanna nefa si ro baro gerejai.
Inja fafisu ini jabatan yakuf ro gereja yanya yabepenatua, yabewakil sekretaris jemat. Trus jabatan ero gereja ya iri.
Ero pemerinta ya ido yabe sekretaris desa.
Fafyar bero Ramdori skoine skobebeyun do tanggal 28 Mart 2010 ro mnu Ramdori.
Inja beyakawos ine ido bapade (kma kasun) Timus Mofu swari bin Ramdoi ibe eyakawos ragam erobaido mnggarm Warbyak ma kakrower wer i.
HM: Imbo eknike mubur da muyakfur rum mubedya ro mnu kobanya ba boi mubark ker ro ipar mnu bedyane?
HA: Eroba boi rokaker na na efna na.
Imboi mamade i ebe eyakawos mufa ine boi, tabea be au ro mun or ya ikren ine.
Imbo bapa ima ryi Bintuni.
Ryi eba begurui boi mamade derer i ebe eyakawos yob au ni.
HM: Eba bape, bapade bye ero Bintuni nani.
Inja bapade Timus rya ryoi bapade guru Sopateri ro Bintuni.
HA: Inja mamade i beyawos ine boi bapa inggokain di rum ero bo.
Rum ebark do bori ri.
Rum ebe amper diri.
Bapa kyain ro rum smen o ba kursi no ba.
Bapa inkokain nkofafyar di ansanna, imbo Bapa i eyamk radio ine bo ekain eyawos ine.
Imbo yawos wos ebin no ba.
Imbo nkokain nkofafyar biasa monda.
Imbo nwa kasun di beso kwar?
Kyor ke fyak?
HM: Nya roma ri kyor.
Suru subejadi ro Manokwari, eser byejadi ro luar negeri.
Na insape wakmam foto skobena ro hp ine.
HA: Imbo bapade ima nya wonem.
Inja inai kir ebaya iso ebarkus o gurui ro Bintuni bo eyakfarkor i.
Indo fyaki ero rumi.
Inja roma eser ryi STM.
Indo inaikir ebe kyor ya iso ebark do Ampombukor us o Apus snari bo efarkor i, Emai.
Indo roma nanauya, yabe yakofn badir umur ayedi.
Yabejadi ro tahun samfur di wonem sesr di wonem ro mnu Ramdori sup Byaki bar wambarek.
Snori soine Hana Aprombis.
Yawor usr u refo.
Biasa kun do gereja.
Eyuser ri suru.
Epon ya ryok radine:
Wo a wambran sewar o.
Wambran swewar o mob yakon do na yakon do na.
Ayaiso bekon fa nanggi yo bemam refo sya refo sya.
Ayaisya ro rum byanya rum besaranden o a.
Ara awino Maria e wambran swewar o.
Wambran swewar o a Mansren Yesusi mob yakon do na yakon do na.
Bo wabore imbo wafawi yo.
Ayaiso bekon fa nanggi yo imamo a bemam refo sya refo sya.
Aya isya ro Allah Mami ya rum byanya rum besaranden o a.
Wo a wambran swewar o.
Wambran swewaro mob yakon do na yakon do na.
Ayaiso bekon fa nanggi yo bemam refo sya refo sya.
Aya isya ro Allah Mami ya rum byanya rum besaranden o a.
Ara awino Maria e wambran swewar o.
Wambran swewar o a Mansren Yesusi ya mob yakon do na yakon do na.
Ayaiso a bekon fa nanggi yo imamo bemam refo sya refo sya.
Aya isya ro Allah Mami ya rum byanya rum besaranden o a.
Ya nja insanja eyiser refo anya nido a.
Maria imbran syewar o roma bye Mansren Yesus i ra isrou i ro gereja ero Yerusalem anya nja.
A Mansren Yesus ikofen Maria i bo dobe: "Mbo swewar aya mada ayaisya yaroi kamam rum byedi."
Inja i insanja epon ani.
Mboi eyuser ebesuru ine, ebesuru ine wer ido.
A ya mob dakrok wer daya isine.
Wo a kaku ro a woso wakofen o.
In Maria nya roma fa o ma sunir i be Immanuer o.
Immanuer o a.
Insa ryayo nabi Mikha i kaku ro woso iryakofeno.
Nari awino a Maria i nya roma fa yo ma sunir i be Immanuer o Immanuer o.
Wo a kaku ro a woso wakofen o.
In Maria nya roma fa o ma sunir i be Immanuer o.
Immanuer o a.
Aryo naeko nabi Mikha ya kaku ro woso irya kofen o.
Awino a Maria a i nari a nya romawa o ma sunir i be Immanuer o Immanuer o.
A nja insanja eyuser ebesuru anine nido rari mob u fafisu ya nabi Mikha u byaryas nari Maria nya romawa o fa sunir i be sunir i be Immanuel.
Ra roba ido suyor i be a 'Allah ryo us ko'.
Inja iri.
Indo ine mande Erisam diri epups i.
Kero yawor wer ine.
Wo wo wo a a byejadi ro mob o ba rya byejadi ro kandang sapi na sapi.
Wo wo wo a awino Maria e Mansren Yesus e byejadi ro mob o ba byejadi ro Betlehem kandang sapi na sapi.
Wo wo wo a byejadi ro mob o ba rya a byejadi ro kandang sapi na sapi.
Wo wo wo a awino Maria e Mansren Yesus i byejadi ro mob o ba rya byejadi ro Betlehem kandang sapi na sapi.
Inja i Erisam insanja anine nido a fyor ya Maria u kyain kukr Mansren Yesus rya roro rum emnis o ba boi abyab padwar u rofanfan senf roro ri kyain kukr i roro i.
Inja Erisam insanja anya mob rya ya iri.
Indo epups ine nido eyuser edawr epups ya iri.
Ro fyor u Yohanes u daron u Mansren Yesus i ro war Yordan anya iri.
Nja i erok wer dadine ni.
Wo a naiwa o waron di sya waron sya ya.
Waron dao wasar damyas i mnggarm o ryok o mnggarm na ryok.
Aryo naeko a Mansren Yesuse Yordano ma naiwa ro diya waron sya ya.
waron dao wasar damyasi mnggarm o ryok mnggarm na ryoko.
Oa wo oo ro dirya waron sya ya.
Waron dao wasar damyas i mnggarm o ryok o.
Mnggarm na na ryok o a.
Aryo naeko a Mansren Yesuse Yordano ma riwa waron dirya waron sya ya.
Waron dao wasar damyasi mnggarm o ryok o mnggarm na na yo ryoko.
Vepon ya ido fandun fa kokofn kasumasa ma jou suba faro Mansren Ara Manggundi vena nanggi mov vesren.
Snar vyuk bok vyena faro naek Suri Mofu au fa bepande rya.
wafawi bo wafawi nananm bo vuk undangan na fa
A nura ma nuso program Toolbox ine.
Insamaido nufarkor wos Vyak o Mansern i ma Kpu kobansya svuki ryovor ko ani.
Insama vye romowi awer bo
a dakkenm da wos Inggris o
wos rwa ma farkor do rumfarkor veba ero Oxford
Vevesuru ya naek Suri au kukr a Profesor Meri muveundang nu ro sup Papua kovaniwa.
Aya ro Universitas Cenderawasih, naek Alfons Arsai i ro Universitas Papua.
Untuk o fandun veba a fawawi nufarkor o program Toolbox anine.
A fyor nayafa program ine nkakfawi i ro sup kovaniwa va karna rumfarkor emnis no fa kakfarkor do varya program ine nkofarkor i va.
Inja numarisen kaku.
Fawawi evesya annane insamaido nufawi na kofawi na kam fa ras suine mre do kobukdakfarkor o roma kovansiwa.
Robaido kobukdakfur wos Vyak kovaniwa.
Wos o sup ero, ebor ro sup Papua annane insamaido nro awer.
Mboi nkain pdef rao isof o fioro fioro vis.
Insama roma kovansiyampon ido sfarkor na.
Farkor wos Vyak robaido wos ro sup aniwa na nasero fawawi vebor na kame.
Nja nkomkak wark ro nro ido na fawawi ebor ero wos Vyak erobaido wos Papua annane na nadawer bo ras suinempon roma kovansi sfawi na va.
